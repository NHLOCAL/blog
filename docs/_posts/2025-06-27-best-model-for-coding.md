---
title: מהו מודל ה-AI הטוב ביותר לתכנות?
date: '2025-06-26 11:30:00'
categories:
- AI
tags:
- AI
- Gemini
- LLM
- OpenAI
- grok
- claude
- deepseek
- ChatGPT
---

לאחרונה נתקלתי בפוסט עם כותרת בערך כזו, ומכיוון שנתקלתי בבלבול מסויים ונתונים סותרים, החלטתי להעמיד את הדברים על דיוקם

## **קצת סדר:**
חשוב להבין, שאין מודל יחיד שנקרא ג'מיני או GPT, וגם לא גרוק. לכל מערכת יש בדרך כלל מספר דגמים שונים, עם יכולות שונות ואיכות שונה.

#### **צ'אט GPT**

בצ'אט GPT למשל, יש את מודל ברירת המחדל **GPT 4o**. מדובר במודל "טיפש" יחסית, הוא נהדר למשימות יומיומיות, אבל הרבה הרבה פחות חכם לקידוד, מתמטיקה, וכל נושא מורכב אחר.
בנוסף, יש את מודלי החשיבה **o4 mini** ו-**o3** שזמינים כל אחד מהם בשתי רמות חשיבה. המודלים הללו טובים משמעותית לתכנות, בפער עצום ממודל  GPT 4o הרגיל והמוכר.

o4 mini מיועד בעיקר לתכנות, והוא גרוע מהמודל הרגיל למשימות אחרות. o3 חכם יותר עבור כל משימה מכל סוג.

o4 mini זמין גם למשתמשים החינמיים. כל מה שצריך זה להפעיל "Think for longer" בתוך סט הכלים.

#### **ג'מיני**

בג'מיני יש את המודלים **ג'מיני 2.5 פלאש** ו-**2.5 פרו** (בנוסף למספר מודלים אחרים פחות רלוונטיים). שתי הדגמים טובים יותר מ-GPT 4o בתכנות. ומודל הפרו טוב ממנו בפער משמעותי מאוד, וגם בכל משימה אחרת (שאלות, חקירת נושאים וכו').

#### **קלוד וגרוק**

עבור קלוד יש כרגע רק מודל אחד שזמין למשתמשים החינמיים - **קלוד סונט 4**.
חשוב לשים לב שהמודל כולל מצב רגיל ומצב חשיבה. מצב החשיבה מקפיץ את יכולות המודל עשרת מונים, אך לא ברור מתי הוא מופעל בשימוש החינמי.

בגרוק, ישנו מודל אחד שהוא למעשה שני מודלים שונים. **Grok 3** ו-**Grok 3 Think** המשלב חשיבה שהופכת אותו לחכם משמעותית.

### **אז מה הכי טוב לתכנות?**

בגדול, אין מודל אחד שהוא הטוב ביותר, והכל תלוי בסוג המשימה המדויק. תכנות זה לא תחום אחד, אלא המון משימות שונות שהקשר ביניהם לעיתים קלוש למדי. לא הרי עיצוב אתרים, כבניית אפליקציית מסד נתונים, ולא הרי אלו כבניית קצה אחורי לשרת, או אבטחת נתונים.

עם זאת, באופן כללי המודלים המובילים ביותר בתחום כרגע הם:

- ג'מיני 2.5 פרו
- openAI o3 ו-o4 mini high
- קלוד 4 סונט / קלוד 4 אופוס

גרוק עם מצב חשיבה ודיפסיק r1 גם הם מודלים מצויינים, אך נראה שהם פחות בלטו בתחום בתקופה האחרונה.
נראה שנצטרך לחכות לדיפסיק r2 ולגרוק 3.5

מקווה שעזרתי לעשות קצת סדר בבלאגן, לפחות עד עדכון המודלים הבא!
